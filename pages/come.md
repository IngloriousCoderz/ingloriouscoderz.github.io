---
layout: default
title: Come siamo
---
Gli Inglorious Coderz per definirsi tali devono essere conformi a una serie di parametri. Fortunatamente questi criteri risultano del tutto sensati ai più, ma per poter entrare e rimanere negli Inglorious Coderz, o semplicemente per esserne affiliati, bisogna dimostrare di applicarli nella vita di tutti i giorni e non solo esserne d'accordo.

1. *Lupo solitario:* Un IC è autonomo, lavora senza dipendere da nessuno e non aspetta ordini o disposizioni. È una persona affidabile: lasciata da sola con un problema restituisce sempre una soluzione.
2. *Animale da branco:* La bravura di un IC non è compensata dalla sua sociopatia: l'Inglorious Coder è comunicativo: sa parlare italiano oltre che in linguaggio macchina, sa far valere le sue opinioni, sa trasmettere conoscenza.
3. *Aggressivo:* In un mercato frenetico come quello dell'informatica bisogna sempre anticipare la domanda di qualche mossa. L'IC è lungimirante, progetta la soluzione attuale per difendere e anzi aggredire il futuro.
4. *Cane pazzo:* Ormai è stato ripetuto in tutte le salse: se non si è affamati e folli non si fa la differenza. L'IC è appassionato del suo lavoro, ne fa un'arte e ci mette dentro tutta la propria creatività.
5. *Ambizioso:* La modestia la lasciamo ai mediocri. Un Inglorious Coder conosce i suoi punti di forza e non li nasconde, anzi li usa come parte integrante del suo arsenale.
6. *Umile:* L'IC non si lamenta, esegue. Un task ripetitivo non genera frustrazione, bensì l'opportunità per realizzare uno strumento di automazione di quel task. L'assenza di know-how su un task non genera richieste di corsi, ma l'opportunità per farsi autoformazione. Il cambiamento non genera rollback, ma astrazioni. Oltre ai punti di forza un Inglorious Coder conosce bene i suoi limiti e tenta di superarli, con tutto il supporto possibile da chi ha la capacità di aiutarlo.
7. *Fulmineo:* Da bravo hacker l'IC impara e agisce in tempi rapidissimi: trova velocemente le informazioni più rilevanti e le applica altrettanto velocemente al contesto.
8. *Freddo:* Veloce ma senza fretta, l'IC non si fa venire ansie da prestazione e riesce a prendere le decisioni giuste nei giusti tempi.
9. *Pirata:* L'IC è orientato al risultato, e va spedito in quella direzione anche a costo di andare contro regole inutili, burocrazia, documentazione, meeting e pianificazioni innecessarie. Tutto ciò che fa da zavorra alla sua libertà di espressione viene puntualmente scavalcato.
10. *Solido:* La libertà deve avere un limite, e questo limite sono la legalità e l'etica. Un Inglorious Coder non cerca soldi facili, non ama evadere il Fisco, non cerca di raggirare il prossimo. È assolutamente trasparente con chiunque, rispettoso della legge e onesto fino al midollo.
11. *Cecchino:* La velocità di esecuzione non deve mai andare a discapito della precisione. L'IC scrive un buon codice, leggibile e conforme agli standard, ben testato e facile da debuggare.
12. *Spietato:* Il triangolo impossibile "Fast, Good, Cheap" ha una soluzione, ed è la semplicità. L'IC riduce qualsiasi problema complesso a una soluzione semplice. Scrive sempre il codice più semplice che riesce a immaginare, e lo rifattorizza in continuazione per semplificarlo ulteriormente, perché sa che un codice semplice è di qualità superiore a codice complesso, è di più rapida implementazione ed è più economico da manutenere a regime.
13. *Estremo:* L'IC è intransigente, non scende a compromessi. Che sia sottostare alla tecnologia più di moda ma meno adatta, o percepire somme in nero, o rinunciare alla qualità e alla passione, l'Inglorious Coder non accetta alcun vincolo e rifiuta a buon diritto il lavoro o il rapporto con l'altra parte. Pare facile a dirsi quando non ci sono di mezzo i soldi, ed è proprio per questo che il lucro non è il fine principale degli Inglorious Coderz ([perché?](#page/Perché lo facciamo)).
14. *Liquido:* Inflessibile sotto alcuni aspetti, ma completamente flessibile su altri, l'Inglorious Coder ha imparato che in qualsiasi tipo di selezione sopravvive chi sa adattarsi meglio. Per questo è in grado di comprendere appieno il dominio di interesse di un problema e prenderlo a cuore come se fosse il suo, sa accettare i limiti impossibili da superare e trarre il maggior profitto possibile dalla situazione, sa abbracciare il cambiamento e usarlo come arma a suo favore.

Se sei d'accordo con **tutti** questi punti, li applichi quotidianamente e sei interessato agli Inglorious Coderz [contattaci](#page/contattaci).

[comment]: <> (- HS-Factor: Hyper Skills o Holy Shit)
